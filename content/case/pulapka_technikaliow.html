<p>
<h4>Pułapka technikaliów czyli strata czasu</h4>
<hr>
<p>
    Na czym zarabiają pieniądze projekty nad którymi pracujemy?<br>
    Ładnym kodem?<br>
    Najnowszym frameworkiem?<br>
    Językiem programowania którego nikt nie zna oprócz pomysłodawcy jego zastosowania który chciał mieć wpis do CV?<br>
    Testami?<br>
</p>
<p>
    Żadnym z powyższych. Oczywiście ładny kod, testy, nowoczesny framework itp. pomagają.
    Przy takich projektach pracuje się lepiej ale z tego się nie biorą przelewy.
    Ładny kod i testy piszesz bo jesteś po prostu dobry w tym co robisz a klienta zwykle nie obchodzi czy masz bałagan, czy porządek w kodzie.
</p>
<p>
    Pracowałem w systemach których kod był śmietniskiem ale zarabiały jak szalone.
    Tak wygląda od kuchni wiele aplikacji których używamy.
    Bywały też piękne projekty pisane od zera, nowoczesne, testowalne które żyły krótko bo nie miały wartości biznesowej.
</p>
<p>
    Co z tego wynika? Poddać się i doklepywać if-y do linijki nr 8000 w kontrolerze?
    Bynajmniej. Ale nie można popadać w przesadę w drugą stronę.
</p>
<p>
    Żyjemy w czasie inflacji technologii. Każdy pajac może założyć bloga(jak choćby autor tego wpisu), napisać książkę, stworzyć nowy framework, bibliotekę.
    Nie ogarniesz wszystkich trendów i  technologii a jeśli będziesz próbował to skończysz w pokoju bez klamek.
    Ilości narzędzi jakie są tworzone w każdej chwili jest tak przytłaczająca, że możesz siedzieć 24/7 i robić tutoriale.
</p>
<p>

    To jest pułapka technikaliów których jest coraz więcej i są coraz mniej istotne.
    Tak, narzędzia są coraz mniej ważne. Większość języków używanych w aplikacjach webowych może zrobić to samo.
    Każdy z tych języków ma kilka konkurencyjnych frameworków.
    Często te frameworki korzystają z tych samych bibliotek jak na przykład Laravel i Symfony.
</p>
<p>

    Ważne jest coś innego, to co chcemy zrobić tymi narzędziami.
    Aby to wiedzieć musimy zrozumieć potrzeby klienta który finansuje projekt i dobrać narzędzia aby były optymalne do jego potrzeb.
    Częsty błąd to proponowanie z góry rozwiązań technicznych gdy rozmawiamy o problemie.
</p>
<p>
    Klient chce prosty serwis do zwracania trzech jsonów. Programista bez namysłu proponuje „aaa, napiszemy w Laravelu”.
    Czyli ciężkim frameworku.
    To jest kombajn który ma tysiące zależności. I jeśli proponujesz ten framework bierzesz odpowiedzialność za nie wobec klienta.
    Jeśli pojawi się luka bezpieczeństwa będziesz go musiał zaktualizować i sprawdzić poprawność po tej operacji.
    Do tego często pomijany jest fakt wydajności energetycznej i emisji CO2 w kodzie.
    Czy naprawdę do zwrócenia trzech jsonów musi wstawać cały Laravel, odpalać wszystkie swoje zależności i marnować bezsensownie waty energii?
</p>
<p>
    Nie sztuka postawić i niech się dzieje co chce. Ktoś skanuje aplikacje Metasploitem ale co tam. Stoi Laravel i wysyła trzy jsony. Cieszmy się.
</p>
<p>
    I tak jest w wielu sytuacjach. Landing page w Angularze 2+? Proszę bardzo.
    Facet wymyśla backend w Go gdy  cała firma siedzi w PHP?
    Jak najbardziej.
    Implementacja DDD i mikroserwisów dla CRUD-a którego można wygenerować scaffoldingiem, choćby Laravelem?
    To jak proponowanie wymiany oleju w tłumiku przez mechanika. Naciąganie.
</p>
<p>
    Pytanie czy klient wie, że przez takie decyzje zapłacił więcej a system uzyskał gotowość później?
</p>
<p>
    A teraz wisienka na torcie, projekt od którego dołączyłem w trakcie. System ecommerce  z którym nie miałem wcześniej do czynienia ale miałem być pomocą.
    Deadlajn ustawiony, funkcjonalności zaplanowane.
    W dzień gdy stawiałem projekt usłyszałem od głównego programisty w zespole, że on właściwie nie zna tego
    ecommerca tylko wybrał go bo chciał się nauczyć<br> ( ͡° ͜ʖ ͡°)
</p>
<p>
    Więc znaliśmy go mniej więcej na tym samym poziomie.
    Gostek był nieuczciwy w stosunku do klienta bo jak inaczej nazwać zaproponowanie czegoś, czego się nie zna?
    Jeśli jesteś głównym devem w zespole nie robi się tak. Bierzesz to co znasz a i tak czasem wyskoczy niespodzianka.
    Chcesz się nauczyć to postaw sobie lokalnie i sprawdź jak to działa.
    Jako główny developer w zespole wybierasz takie rozwiązanie abyś mógł być mentorem dla reszty zespołu.
    Tak ja wybierałem rozwiązania w zespołach gdzie samemu byłem głównym programistą.
</p>
<p>
    Potrzeby klienta, czyli sprzedawanie czegoś w małym sklepie można było spełnić na dziesiątki sposobów.
    Nawet wtyczką do CMS. Naprawdę jest wiele możliwości aby użyć czegoś co się zna.
    Tylko rzeczony programista wpadł w pułapkę technikaliów i buzzwordów.
    Chciał użyć pewnej technologii tylko dla samej nazwy aby mieć wpis do CV. Nie myślał o rozwiązaniu problemu tylko o nowej zabawce.
</p>
<p>
    Nie wiem jak ten projekt się potoczył. Jak możecie się domyślać katapultowałem się z niego bo sytuacja gdy
    nikt w zespole nie zna na wystarczającym poziomie używanej technologii nie ma nic wspólnego z profesjonalizmem.
    Chciałem być też uczciwy wobec klienta.
</p>
<p>
    Praca zawodowa gdzie w grę wchodzą pieniądze to nie tutorial ani przedszkole dla dużych, rozkapryszonych chłopców i ich zabawek.
    Choć niestety zdarza się, że specyfika branży w której ciągle brakuje ludzi prowadzi do takich sytuacji.
</p>
