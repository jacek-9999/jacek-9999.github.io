<p>
    Tl;dr; tutaj jest mój background ale nie ma zbyt wiele o projektach. One są w dziale „Case Study”.
</p>
<hr>
<p>
    Pierwsza połowa lat 90. Dzieciak bawiący się postsowieckimi zabawkami z przejęciem ogląda na VHS film „Gry Wojenne” gdzie koleś z zapuszczonego pokoju hakuje NORAD (czyli Dowództwo Obrony Północnoamerykańskiej Przestrzeni Powietrznej i Kosmicznej).
    Potem ten mały zgrywus bierze rozwalony akordeon, wali palcami w guziki basowe jak w klawiaturę i twierdzi, że coś rozwalił za pośrednictwem satelity tak jak ten pan z filmu.
</p>
<div class="container text-center">
    <img class="img-fluid" width="500px" src="content/img/wargames_1983.jpeg">
    <hr>
    <p class="font-italic">Rekreacyjny hacking systemu obrony powietrznej USA w latach '80.</p>
</div>

<p>
    Tak. Ten podjarany filmem dzieciak to byłem ja. Następnie typowo jak na tamte czasy. Sesja Dooma u kuzyna a potem nieprzespane noce z myślą o własnym komputerze. Przy okazji  z zazdrości marzyłem aby połączyć się po hakersku na komputer owego kuzyna i zrobić mu jakieś psikusy. Połączyć się na szczęście nie miałem z czego, bo na mojej wsi nie było wtedy nawet budki telefonicznej.
</p>
<p>
    Komputer rodzice kupili mi gdy byłem już starszym i bardziej odpowiedzialnym 14 latkiem.
    Moją pierwszą maszyną był PC z Athlonem XP 2000+ i Radeonem 9000. 256MB ram-u DDR 2.
    Każdy z naszego pokolenia pamięta wyrywkowo parametry pierwszego PC. Maniakalne granie w gry, własne próby ich tworzenia z The Games Factory, czy muzyki z Fruity Loops.
    Kilogramy czasopism komputerowych.
</p>
<p>
    Zainteresowanie tematyką zaprowadziło mnie do technikum informatycznego. Turbo Pascal, niebieskie IDE Borlanda, książka Andrzeja Marciniaka. To moje pierwsze zetknięcie z programowaniem. Oprócz tego masa wiedzy praktycznej dla młodego chłopaka którego głównym tematem na korytarzu były nowe modele procesorów. I tak krok po kroku z każdą lekcją przedmiotów zawodowych coraz częściej zajmowałem się serwisem pecetów. Mało kto miał laptopa. Smartfony? Te dziwne Nokie z Symbianem?  W tym wszystkim ja, z teczką różnorakich płyt zawierających asortyment programów, gier, filmów, antywirusów czy Windowsa z kluczem  FCKGW-RHQQ2… Pielgrzym chodzący od domu do domu oferujący obrzęd formatu systemu, tudzież wymiany zasilacza z czarnej listy.
</p>
<p>
    Jeśli serwisujesz i jesteś tym „gościem od komputerów” to trafiasz w końcu do zarządzania pierwszym cms-em, drugim, trzecim. Nie obejrzysz się kiedy i musisz przerobić coś we wtyczce do tego CMS.
</p>
<p>
    Wtedy poczułem pomimo jakichś ograniczonych sukcesów, że jestem za słaby w tym co robię. W ramach pierwszego wyzwania pod koniec 2010 przerzucam się z dnia na dzień na systemy linuxowe w codziennej pracy. Tak, kocham terminal od czasu obejrzenia „Gier Wojennych”.
    Jak się możecie domyślać pierwsze kilka miesięcy było walką z konfiguracją i testowaniem wielu dystrybucji. Co daje używanie Linuxa na co dzień? Musisz się przeorać przez hektary dokumentacji, poradników i tutoriali w języku angielskim.
</p>
<p>
    Linux był dla mnie punktem wyjściowym do prawdziwego programowania. Zacząłem z wysokiego C. A dokładnie od ANSI C99. Przerobiłem książkę „Język C. Nowoczesne programowanie.”  K. N. Kinga. Problem z C jest taki, że takiego żółtodzioba jak ja wtedy nikt poważny by nie zatrudnił. Szukałem dalej ciekawych technologii głównie w książkach wydawnictwa O’Reilly robiąc w międzyczasie zupełnie inne rzeczy(praca, studiowanie resocjalizacji).
</p>
<p>
    W końcu, w 2014 byłem już po licencjacie z mojego pierwszego kierunku, zwiedziłem trochę świata, byłem w UK i po powrocie postanowiłem się skoncentrować naprawdę na tym co chcę robić. Studia podyplomowe na kierunku „Technologie Webowe i Mobilne” na Wyższej Szkole Bankowej w Chorzowie były odpowiednim miejscem. Jako projekt zaliczeniowy zrobiłem prosty CRUD w Ruby on Rails. Zarządzanie pracownikami poprzez wysyłanie im lokalizacji i zadań na ma mapach Google  poprzez Google Maps API.
    Aby znaleźć pierwszą pracę po tych studiach musiałem wynająć pokój w Lublinie. Nie było tak łatwo jak teraz. Praca w PHP za którym nie przepadałem bo kojarzył mi się ze strasznym kodem, głównie wersji poniżej 5. Ale w ówczesnym Upaidzie był 5.6 który miał ręce i nogi. Byli ludzie od których szło się nauczyć. A zaraz potem była migracja na PHP 7.
</p>
<p>
    Gdzieś pomiędzy studiami podyplomowymi a znalezieniem pracy zacząłem prowadzić bloga. Ostało się tylko jego wspomnienie na archive.org(<a class="alert-info" href="https://web.archive.org/web/20170214212754/http://jkalasz.pl/news/">link</a>). Ale miałem garstkę czytelników. Nic tak nie boli jak zrezygnowanie z opłacania domeny własnego bloga bo straciłeś zapał.
    Po latach i zapał i domenę odzyskałem. A domena jkalasz.pl wróciła jak Jedyny Pierścień do Saurona... jkalasz.pl jest już u mnie bezpieczna i kieruje na stronę którą właśnie czytasz.
</p>
<p>
    Po dwóch latach w pierwszej pracy zwiedziłem sześć kolejnych firm. Ogólnie w siedem lat 2015-2022 siedem firm. Bywało, że w tym samym czasie dwie naraz(zalety B2B). W każdej firmie po kilka projektów co daje liczbę ponad dwudziestu. Udane, nieudane. Duże, małe. Proste, skomplikowane. Stare, nowe. Większość w PHP i JS. Raz trafił się Nodejs na AWS zamiast PHP.
</p>
<p>
    Mimo, że widziałem wiele kodu produkcyjnego nie jestem jakimś guru i nie chcę być. Ta strona ma głównie na celu spisanie moich przygód w owych projektach które możesz przeczytać w dziale „Case Study”. Ja spisuję te rzeczy w celu uporządkowania mojego umysłu, ustawienia wewnętrznego Feng shui. A także analizy błędów.
</p>

<p>
    Teraz Ty możesz zobaczyć moje błędy i wyciągnąć z nich lekcję bez płacenia ceny jaką ja i inni ludzie w nich uczestniczący płacili.
    Być może masz podobny problem. Problemy z projektami w aplikacjach webowych często się powtarzają.<br><br>
    Jeśli chciałbyś porozmawiać o konkretnie o swoim projekcie zapraszam do działu "Kontakt".
</p>
